---
date: 2021-04-24T11:57:00.000Z
layout: post
title: home office
subtitle: 'Te is a brit Belügyminisztériumban dolgozol?'
description: >-
  Megjelent a vírus az életünkben, és ezzel új kifejezések is felütötték a fejüket.
  Kérdés: Hogyan mondják angolul, hogy otthoni munkavégzés, home office? 
  Válasz: Nem, úgy mondják: work from home.
  Kérdés: Akkor miért emlegeti mindenki mostanában úgy, hogy home office? 
  Válasz: Hmmm... nem mindenki, az angol anyanyelvű országokban ilyet nem mondanak.
image: >-
  https://res.cloudinary.com/dll9ahbob/image/upload/v1619298095/wfh-baby_x8npt0.jpg
optimized_image: >-
  https://res.cloudinary.com/dll9ahbob/image/upload/w_1000,ar_16:9,c_fill,g_auto,e_sharpen/v1619298095/wfh-baby_x8npt0.jpg
category: blog
tags:
  - otthoni munkavégzés
  - otthonról dolgozni
  - pandémia
  - covid
  - home office
  - blog
  - Hunglish
  - távmunka
author: Dia
paginate: true
---

### TLDR
>Home office-ban vagyok, hangzik el gyakran szóban és írásban is, amikor otthoni munkavégzésről beszélünk. Angolul akarjuk mondani, és a home office kifejezés valamiért megragadt. Ezt mára szinte minden magyar megérti, de a külföldi kollégák lehet, hogy csak pislogni fognak ennek hallatán. Ugyanis angolul a **work from home** kifejezést használják, rövidítve **WFH**, azaz véefhá. Van olyan is, hogy home office angolul, csak mást jelenet.

### Hogyan mondjuk?
>Ha már angolul akarjuk mondani, miért ne mondjuk úgy a magyaroknak is, ahogy azt a világ minden táján megértik, azaz hogy work from home. De mondhatjuk magyarul is, azt, hogy otthonról dolgozok semmivel sem hosszabb vagy nehezebb kimondani, mint hogy home office-ban vagyok.

### Néhány példa
Tegnap otthonról dolgoztam.

Egy héten 3 napot vagyok az irodában és 2 napot otthonról dolgozok.

Az irodát a cég megszüntette, azóta otthonról dolgozok.

Távmunkában egy küldföldi cégnek dolgozok otthonról.

Otthonról dolgozni kimerítő, de legalább többet látom a családot.

Haver, már egy éve work from home-ozok. 

### A sztori

A home office kifejezést az otthoni munkavégzésre használni nem csupán magyar jelenség, más országokban is használják (pl. Németország), de csak nem angol anyanyelvi közegben. Bár ez a kifejezés létezik és más kontextusban valóban angolul is használatos, az otthoni munkavégzés angolul work from home nem pedig home office. A britek még az otthoni munkavégésre gyakorta rendszeresített kis szobát sem home office-nak hanem study room-nak vagy egyszerűen csak study-nak nevezik. 

A home office kifejezés 2020 tavaszán, a koronavírus világjárvány kezdetekor, a kényszer szülte otthoni munkavégzés tömeges elterjedésével együtt ütötte fel fejét a nyelvünkben. A vírus terjedése nagyon gyorsan átrendezte mindannyiunk életét, új helyzetet teremtve a családban, bevásárláskor, az utcán, a munkahelyen és természetesen a beszédben is.

Hirtelen a vírus került a középpontba, mindenki erről beszélt, minden cikk erről szólt, amint a korábban az utcán és a parkokban sétáló emberek bekényszerültek a négy fal közé, az irodai dolgozók pedig az irodából az otthoni íróasztal mögé. A home office kifejezés gyorsan gyökeret vert az otthoni íróasztal mellől történő munkavégzés leírására, hiszen mindenki számára ismerős angol szavakból áll és hát mi írhatná le jobban ezt az új helyzetet? Rövidítve HO, mégjobb. 

De nézzük meg, mit is kell tudni az otthoni munkavégzésről és az ehhez kapcsolódó angol nyelvi kifejezésekről.

Ha angol nyelvi környezetben rákeresünk a home office kifejezésre, a brit Belügyminisztériumra (Home Office) találunk rá elsőnek. Ha tehát Nagy Britanniában a home office-t emlegeted, akkor első körben jó eséllyel azt fogják gondolni, hogy a belügyminisztériumban dolgozol.

Egy kicsit tovább keresve az is kiderül, hogy a home office jelentheti az otthoni irodát is. Van egy rövidítés is, amiben ez szerepel, tudniillik a SOHO (Small Office Home Office) ebben a kontextusban lehet kis- és otthoni irodai környezetre való utalás, például kisvállalati vagy otthoni használatra szánt irodai és hálózati eszközöknél (fénymásoló, fax, router) használatos a SOHO rövidítés.

Viszont lássuk be, hogy ha az angol anyanyelvű kollégáinknak beszélünk az otthoni munkavégzésről, akkor work from home-ot fogunk mondani, mert ők azt értik meg, ha pedig a magyar kollégáknak beszélünk ugyanerről, akkor home office-t mondunk. 

Ez nem más, mint egy alternatív angol nyelv kibontakozása a magyar nyelven belül, mely angol szavakból építkezik, de csak magyarok értik meg. Van erre szükség? Kinek jó ez?



