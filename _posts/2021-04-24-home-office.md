---
date: 2021-04-27T23:44:00.000Z
layout: post
title: Home office, vagy amit akartok
subtitle: '- Helló. A nevem Bond, James Bond, és home office-ban dolgozom. - A Belügyminisztériumban? Hát már nem az MI6-nél? - Úgy értem otthonról dolgozom. - WFH? Miért nem ezzel kezdted?'
description: >- 
image: >-
  https://res.cloudinary.com/dll9ahbob/image/upload/v1619298095/wfh-baby_x8npt0.jpg  
optimized_image: >-
  https://res.cloudinary.com/dll9ahbob/image/upload/w_1000,ar_16:9,c_fill,g_auto,e_sharpen/v1619298095/wfh-baby_x8npt0.jpg
category: blog

tags:
  - otthoni munkavégzés
  - otthonról dolgozni
  - pandémia
  - covid
  - home office
  - blog
  - Hunglish
  - WFH
  - work from home
author: Diakritikus
paginate: true
---

### TLDR
Ha otthonról dolgozol, angolul úgy mondják work from home. A home office kifejezést otthoni munkavégzésre a brit és amerikai angolban nem használják.

### Ez van
A koronavírus beköszöntével gyakran halljuk és látjuk leírva azt a kifejezést, hogy home office (rövidítve HO), amikor otthoni munkavégzésről van szó. Érdemes tudni, hogy a brit és amerikai angolban ezt úgy mondják, hogy **work from home (rövidítve WFH, kiejtve vé-ef-há)**, angol anyanyelvi közegben otthoni munkavégzésre a home office kifejezést nem használják. 

Hazánkban, és hozzánk hasonló nem angol anyanyelvű országokban viszont hogy, hogy nem, a home office kifejezés szintén elterjedt. Ennek használata viszont félreértésekre adhat okot, mert egyrészt Nagy Britanniában a Belügyminsztériumot nevezik [Home Office](https://en.wikipedia.org/wiki/Home_Office)-nak és rövidítik HO-nak. Másrészt mit gondolsz, mennyire jó az átlag magyar ember angol nyelvtudása? És vajon az ehhez hasonló, angol nyelvtől idegen kifejezések használata a magyarban vajon hasznos az angol nyelvtudásunk fejlesztéséhez? Nem nagyon.

### Inkább így
A fentiek alapján tehát érdemes kerülni a home office kifejezést. Helyette mondhatjuk, hogy work from home vagy informálisan WFH. A magyar otthonról dolgozni, illetve az otthoni munka szintén informális, az otthoni munkavégzés pedig formálisabban fejezi ki ugyanazt.

Ha az angolt hívjuk segítségül, amikor ki akarjuk fejezni magunkat magyarul, miért ne olyan angol kifejezést használjunk, amit esetleg még maguk az angol anyanyelvűek is megértenek? Talán még hasznos lehet. De ez pont az az eset, amikor magyar otthonról dolgozomot semmivel sem hosszabb vagy nehezebb kimondani, mint az angol megfelelőjét.

### Hunglish és más párhuzamos univerzumok
Képzeljük el a következőt. Géza szellemi munkát végez, egy multinál dolgozik Magyarországon. Reggel bejelentkezik a céges laptopján egy megbeszélésre, és a külföldi kollégáival kedélyesen elbeszélgetnek arról, hogy még mindig otthonról dolgoznak, szörnyű ez a vírushelyzet.

Géza ebben a beszélgetésben a work from home kifejezést használja, miért is használna mást, ha már egyszer a külföldi kollégái is mindig így mondják. A céges megbeszélés közben egyszercsak csöng a privát mobilja, a felesége hívja. Elnézést kér a kollégáktól és felveszi. 

  - Paula: Géza, kivitted reggel Blökit sétálni?
  - Géza: Kértelek drágám, hogy csak fontos dolog miatt hívj reggel, tudod, hogy mióta home office-ban vagyok, egész délelőtt meeting-em van!

Tehát Géza az angol nyelvű kollégáinak a work from home kifejezéssel mondja el ugyanazt, amit a következő percben a magyar 
feleségének home office-ként emleget. Tudathasadásos állapot. 

Géza jó eséllyel azért mondja a feleségének, hogy home office, mert azt gondolja, hogy ezt magyarul így mondják. Így látta a magyar újságcikkekben és így hallotta a magyar ismerőseitől is. A felesége is így ismeri, otthon egymás között is mindig home office-ként emlegetik az otthoni munkát. Az is lehet, hogy a felesége nem jár angol nyelvű megbeszélésekre, és így nem hallott a work from home kifejezésről. Kár lenne összezavarni, gondolhatja.

### Nem kell hősnek lenned, de még nyelvésznek sem
A nyelv mindenkié és senkié. Senki sem irányíthatja, még nyelvész professzorok vagy diktátorok sem, bár mindkettő szívesen megpróbálkozik vele.

A nyelvet valójában a fenti példában szereplő Géza formálja elsősorban. Géza gyakorlott angol meeting résztvevőként ismerte a work from home angol kifejezést, amikor először meghallotta magyarul azt, hogy home office. Kicsit furcsálta ugyan, de mire észbekapott, már mindenki ezt hajtogatta körülötte, így írták az újságok is. Így Gézának eszébe sem jutott megkérdőjelezni a home office létjogosultságát. Pedig ha Géza azt mondta volna, hogy nem home office, ezt úgy mondják, hogy work from home, és veszi a fáradságot, hogy a környezetében élőket megtanítsa rá, akkor most egy másik világban élnénk.

### Közös ügyünk
A nyelv egy közösségi alkotás, egy dinamikus, élő rendszer. És mint ilyen, hasonló, mint sok más közös ügyünk pl. a politika, a közigazgatás vagy akár csak az igatlanpiac működése. Ha nem azt kapjuk tőle, amit elvárunk, akkor szívesen rákenjük valaki másra a felelősséget, pedig valójában azt tükrözik vissza, amilyenek mi magunk vagyunk. 

Ha épp házat veszek, azt szeretném, ha az ingatlanok átlátható és összehasonlítható módon lennének elérhetők, hogy gyorsan megtalálhassam a számomra legalkalmasabbat, és tudjam, mennyit adhatok érte. Amikor viszont eladom a házam, mindent megteszek, hogy az ingatlanomról szóló információk a legkevésbé se legyenek transzparensek és összehasonlíthatóak az eladási ár maximalizálása érdekében.Ugyanazt a házat ugyanaz az ember egyszer megveszi, máskor eladja, de nem ismer önmagára az ingatlanpiac működésében egyik alkalommal sem.

Két analógia jut eszembe, amik együttesen példázzák, hogy hogyan lett a home office kifejezés hirtelen ennyire elterjedt.

### A vicc
Egyrészt a nyelvbe úgy kerülnek be új kifejezések, mint ahogy egy vicc elterjed. Valaki kitalál egy poént, senki sem tudja, hogy ki volt az eredetileg, de nem is érdekes. Ha  elég "jó", sokan továbbmondják a viccet, módosításokkal, hozzáköltéssel, útközben folyamatosan alakul és attól függően, hogy a poén mennyire tud aktuális maradni, mennyire csattanós, a vicc addig fog élni, amíg az emberek ragaszkodnak hozzá. Márpedig a home office kifejezés is ilyen, szerethető és aktuális, kár, hogy nem angolul van.

### Konyhai kisegítőmunkára elég jó
Másrészt ismerjük a törénetet, amikor az egyszeri ember felkerekedik, és elmegy Angliába világot látni, pénzt keresni és nem utolsó sorban nyelvet tanulni. Mivel angolul nemigen tud (hiszen ezért is indult neki), csak konyhai kisegítő munkát talál. A munkatársai  hozzá hasonló helyzetűek, alig tudnak angolul, hasonló okokból, hozzá hasonlóan egy másik országból érkeztek, és ez volt az egyetlen munka, amit sikerült megkapniuk. Vajon megtanul angolul ez az ember ebben a környezetben? És amit sikerül megtanulnia, azzal vajon bemegy az étterem vezetőjéhez, hogy fizetésemelést kérjen? Nem hiszem.

### Tessék tőlünk tanulni
A home office kifejezéssel a zsebünkben konyai kisegítők lehetünk ugyan, de az étterem vezetője semmiképpen. Vendégként talán beengednek majd az étterembe, ha valaha sikerül összekuporgatni rá a pénzünket, de nem fogjuk érteni a pincért, és nem tudjuk majd elolvasni az étlapot.

Ha valaha betévedünk az étterembe, olyanok leszünk, mint egy vicc, és kiröhögnek a pincérek a hátunk mögött. És még csak nem is okolhatunk mást, mert mi magunk döntönttünk így, a home office Gézának megfelelt.

Az egyetlen esélyünk, hogy ha elegen és eleget mondogatjuk a világban azt, hogy home office, és végül ez a kifejezés felvételt nyer az angol nyelvbe. Ekkor majd úgy érezhetjük, hogy mi magyarok jobban tudunk angolul, mint a britek vagy az amerikaiak. Hiszen ők is tőlünk tanulnak angolul.



